---
title: Hvað er þríþraut?
---
<p>Þríþraut er íþrótt sem krefst úthalds og samanstendur af sundi,
    hjólreiðum og hlaupum. Eflaust hugsa margir þegar þeir heyra orðið
    þríþraut, um brjálæðinga sem synda 3,8 kílómetra og hjóla síðan 180
    kílómetra og enda síðan þrautina á að hlaupa 42 kílómetra. Þetta er
    lengsta vegalengdin af mörgum sem nefnist heill járnmaður (Ironman)
    og hefur fengið hvað mesta athygli í fjölmiðlum. En auðvitað eru
    til aðrar vegalengdir sem keppt er í.</p>

<p><strong>Helstu vegalengdir í þríþraut:</strong><br> sund / hjól / hlaup<br>
    Sprettþraut: 400 m sund / 10-12 km hjól/ 2-3 km hlaup. (e. super-sprint)<br>
    Hálf Ólympísk: 750m / 20 km. / 5 km. (e. sprint)<br>
    Ólympísk vegalengd: 1,5 km. / 40 km. / 10 km. (e. olympic distance)<br>
    Hálfur Járnmaður: 1,9 km. / 90 km. / 21,1 km. (e. half ironman)<br>
    Járnmaður: 3,8 km. / 180 km. / 42.2 km. (e. ironman)</p>

<p>Frá byrjun sjöunda ártugarins hefur þríþrautin vaxið í vinsældum og
    endurspeglar íþróttin fjölbreytileika, heilbrigða hreyfingu og heldur
    öllum ungum í anda. Og það besta við íþróttina að það geta allir stundað
    hana á hvaða aldri sem er.</p>
<p>Þríþrautin þróaðist úr tískufyrirbrigði í viðurkennda íþrótt þegar
    hún var tekinn inn á Ólympíuleikana í Syndey árið 2000. En þar var keppt
    í „Ólympískri vegalengd“ sem er sund 1,5 km, hjól 40 km og hlaup 10 km.</p>


<p><strong>Uppruni</strong><br>
<p>En hverjum datt í hug að sameina þessar þrjár íþróttagreinar sem
    krefjast mikils úthalds í eina keppni? &nbsp;Árið 1977 í „Waikiki“
    sundfélaginu á eyjunni Oahu var John Collins og félagar að láta sér
    dreyma um að sameina mikilvægustu íþróttaviðburði eyjunnar í eina
    keppni. Íþróttaviðburðirnir voru eftirfarandi;</p>
<ul>
    <li>„Waikiki Rough Water Swim“ sem var 3,8 km sund í sjónum.</li>
    <li>„Around – Ohahu Bicycle Race“ sem var 180 km hjólreiðar í kringum eyjuna</li>
    <li>Og „Honolulu Marathon“ sem var hlaup upp á 42,195 km.</li>
</ul>
<p>Margir hristu hausinn yfir þessum pælingum þeirra en þeir voru
    staðráðnir í því að láta reyna á þetta. Ári seinna stóð John Collins
    ásamt 10 vinum sínum sem voru flestir þaulþjálfaðir sjóliðar og
    einhverjum háskólanemum við rásmarkið á fyrstu IRONMAN HAWAII keppninni.</p>
<p>Árið 1979 voru síðan 15 þátttakendur mættir við rásmarkið en þá vann
    Tom Warren á rúmum 11 klukkutímum. Þrátt fyrir örfáa þátttakendur þá
    fékk keppnin ágætis umfjöllun í nokkrum bandarískum blöðum en þar var
    talað um „lunatic competition“. Árið 1980 í þriðju IRONMAN keppninni
    fjölgaði þátttakendum mikið og sjóvarpsstöðin ABC sýndi beint frá
    viðburðinum. Dave Scott kom sá og sigraði í þeirri keppni og bætti metið
    um tvo tíma. Síðan þá hefur íþróttin vaxið stöðugt í vinsældum og sér
    ekki fyrir endan á þeirri uppsveiflu.</p>
